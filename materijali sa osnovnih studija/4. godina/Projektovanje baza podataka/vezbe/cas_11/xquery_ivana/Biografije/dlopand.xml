<html>
  <head>
    <title>Dr Dragomir Lopandić (1929-1981), docent</title>
    <meta http-equiv="Content-type"
    content="text/html; charset=utf-8" />
  </head>
  <body background="../dtile.jpg" style="font-family: verdana">
    <a href="../nastPoAbecedi.htm">
      <font color="#550000" size="-1">POVRATAK</font>
    </a>
    <p>
      <img src="foto.jpg" align="right" />
      <font color="#990000" size="+2">Dr <name>Dragomir Lopandić</name>
      (1929-1981)</font>
      <br />
      <font color="#550000" size="-1">docent</font>
    </p>
    <p>
      <font color="#550000" size="-1"><seg>Dr <name>Dragomir Lopandić</name> je rođen
      u <loc>Dvorovima kod Bijeljine (Bosna)</loc> <dat>22. oktobra 1929. godine.</dat>
      </seg><seg>Osnovnu školu pohađao je u Dvorovima, a gimnaziju u
      Bijeljini, gde je i maturirao juna 1949. godine. </seg><seg>Na
      matematičku grupu Prirodno-matematičkog fakulteta u Beogradu
      upisao se iste godine, a diplomirao je oktobra 1953. godine.
      </seg><seg>Doktorsku disertaciju 
      <i>Generalizacija izvesnih teorema metričke i projektivne
      geometrije u prostoru E
      <sup>n</sup></i> odbranio je na istom fakultetu 22. januara
      1962. godine. </seg><seg>Po završenim studijama 1953. godine u svojstvu
      profesora srednje škole dodeljen je na rad Katedri za
      matematiku Prirodno-matematičkog fakulteta u Beogradu. </seg><seg>Maja
      1956. godine izabran je za asistenta za geometriju, a januara
      1963. godine za docenta za geometriju pri istoj katedri. </seg><seg>U
      svojstvu asistenta držao je vežbe iz raznih matematičkih
      disciplina: 
      <i>Euklidske geometrije</i>, 
      <i>Više geometrije</i>, 
      <i>Nacrtne geometrije</i>, 
      <i>Rimanove geometrije</i>, 
      <i>Matematičke analize</i> II i 
      <i>Diferencijalnih jednačina</i>. </seg><seg>Iako je držao vežbe iz
      raznih matematičkih disciplina saradnik je bio pre svega i
      najviše jednog - profesora Miloša Radojčića, koji je držao
      predavanja iz geometrijskih predmeta. </seg><seg>Po izboru za docenta
      držao je predavanja iz 
      <i>Euklidske geometrije</i>, od 1966. godine iz 
      <i>Osnova geometrije</i>, a od 1969. godine još i predavanja
      iz 
      <i>Diferencijalne geometrije</i> za studente matematike i 
      <i>Tenzorskog računa</i> i 
      <i>Diferencijalne geometrije</i> za studente mehanike. </seg><seg>U
      periodu od 1972. do 1979. godine držao je i predavanja
      poslediplomcima nastavnog smera i specijalne kurseve iz
      raznih oblasti sintetičke geometrije. D. Lopandić je za
      predmete koje je vežbao, a zatim i predavao, napisao sledeće
      knjige: 
      <i>Zbirka konstruktivnih zadataka iz euklidske
      geometrije</i>, 
      <i>Elementi geometrije Lobačevskog sa zbirkom zadataka</i>, 
      <i>Elementi projektivne geometrije sa zbirkom zadataka</i>, 
      <i>Zbirka zadataka iz Osnova geometrije</i>, I, II deo; sve
      objavljeno od 1963. do 1972. u Skriptarnici PMF, Beograd.
      </seg><seg>Pored toga imao je u rukopisu prethodno pomenuta skripta
      prerađena i pripremljena kao odgovarajuće udžbenike: 
      <i>Osnovi i elementi geometrije</i> i 
      <i>Diferencijalna geometrija</i>. </seg><seg>Kako je
      Prirodno-matematički fakultet bio osnivač više fakulteta u
      drugim univerzitetskim centrima, zbog nedostatka kadrova
      učestvovao je u izvođenju nastave i u tim centrima: od 1961.
      do 1966. godine na matematičkoj grupi Filozofskog fakulteta u
      Prištini, školske 1962/63. na Ekonomskom fakultetu istog
      univerziteta. </seg><seg>U Kragujevcu je školske 1965/66. godine izvodio
      nastavu u centru za vanredne studente matematike, a kasnije i
      na Prirodno-matematičkom fakultetu. </seg><seg>Više predavanja održao je
      na stručnim seminarima za profesore srednjih škola koje su
      organizovali Društvo matematičara ili Zavodi za osnovno
      obrazovanje nastavnika. </seg><seg>Učestvovao je u pisanju udžbenika za
      srednje škole: 
      <i>Matematika za II</i> razred zajedničke osnove srednjeg
      usmerenog obrazovanja (koautor) 1978. i 
      <i>Geometrija za III</i> razred matematičko-tehničkog
      usmerenja 1979. godine. </seg><seg>Objavio je i tri rada u stručnim
      časopisima. </seg><seg>Rukovodio je izradom jednog broja
      specijalističkih i magistarskih radova. </seg><seg>Godine 1965. proveo
      je šest meseci na specijalizaciji u Moskvi pri ANSSSR-a
      proučavajući diferencijalnu geometriju glatkih mnogostrukosti
      i geometriju neregularnih površi. </seg><seg>Interesovao se najviše za
      sintetičku geometriju, a originalne rezultate je dobio u
      kombinatornoj geometriji n-dimenzionih politopa i teoriji
      simetrija. </seg><seg>Dao je takođe nov pristup izometrijskim
      transformacijama hiperboličke ravni. </seg><seg>Objavio je pored
      doktorske disertacije još tri rada, a neki od preostalih
      radova su bili prikazani u okviru predavanja na već pomenutim
      specijalnim kursevima i pripremljeni za objavljivanje.
      </seg><seg>Međutim, njegov glavni doprinos matematici ostao je u
      rukopisima, koji su ostali neobjavljeni - delimično i zbog
      toga što ga je prerana smrt sprečila da to učini, a delimično
      i zbog toga što je iznad svega bio samokritičan i
      skroman.</seg></font>
    </p>
    <p align="right">
      <font color="#550000" size="-1">
        <i>Zagorka Šnajder</i>
      </font>
    </p>
    <p>
      <a href="biblio.pdf" target="_self">
        <font color="#990000" size="+1">Bibliografija</font>
      </a>
    </p>
    <p>
      <font color="#550000" size="-1">
        <a href="../nastPoAbecedi.htm">POVRATAK</a>
      </font>
    </p>
  </body>
</html>
